<html>

<style>
        body {
            font-family: "Century Schoolbook", serif;
            margin: 0;
            padding: 0;
            background-color: #f4f4f4;
            color: #555;
			margin-top: 5%;
			margin-left: 20%;
			margin-right: 20%;
			margin-bottom: 10%;
			line-height: 1.25;
        }
</style>

<head>
<title>selim'in günlüğü, 6 mart</title>
</head>
<body>


<p align="right">
	<i>6 mart</i>
</p>

<p align="justify" style="width:100%;">
yolculuktan bu sabah döndüm ve hemen hastalanarak gene yatağa düştüm. eve yeni dönmüştüm: akşam üstü günseli'ye uğramayı düşünüyordum ve öğleden sonra birden ateşim yükseldi.
içimde yaşama arzusu kalmadığı için iyileşemiyordum herhalde. şimdi yanımda günseli olsaydı iyileşirdim diye düşünüyorum. annemle de haber gönderemem. hastalığım düşündürüyor
beni: bu ateş beni korkutuyor. kötü ve çaresiz bir hastalık mı acaba? yatağın içinde, hiçbir şey yapmaya cesaret edemeden korkuyorum. kafka'nın korkusu gibi değil; insanın 
evrendeki hiçliği ile ilgili bir korku değil. anlamsız bir korku. zavallı bir böceğin vücudunda duyduğu ve anlamını bilmediği bir korku. bitkisel bir korku.

<br>
<br>

beni kötü yetiştirdiler. annem de babam da bana gerekli eğitimi vermediler. yaşamak için demek istiyorum. bana yaşamasını öğretmediler.
 daha doğrusu, bana her şeyin öğrenilerek yaşanacağını öğrettiler. yaşanırken öğrenileceğini öğretmediler. ben de kolayca razı oldum bana öğretilen bu yanlışlara.
 insan, kendi bulurmuş doğru yolu. ben bulamazdım. bana, başkalarına gösterdikleri basmakalıp yolları öğrettiler. başka türlü bir itina ile tutmalıydılar beni.
 daha fazla değil, farklı. normal bir insan olmaya zorladılar, bana boş yere vakit kaybettirdiler. olmayınca da, anormal dediler. ben de kendimi anlamadım: bütün
 hayatım boyunca normal bir adam olmaya çalıştım. arkadaşlarla genel eve gittim, müstehcen romanlar okudum ve sokakta genç kızların peşinden gittim. hiç birinde tutarlılık
 gösteremedim. bunun üzerine anormal olduğuma karar verdiler. onlara biraz olsun benzeyebildiğim ölçüde kendimi mutlu sayıyordum. kendimi onlardan ayırmasını beceremedim.
 hitler, genel yatakhanelerde işçilerle kalırken bile onlardan ayrı olduğunu hisseder, onlara yaklaşmazmış. bende böyle bir içgüdü yoktu. sınıfta toplanıp müstehhcen resimleri
 seyrettikleri zaman, onlardan uzaklaşmak gerektiğini bilemedim. oysa, onlar gibi hissetmiyordum. duyduğum bu yabancılığı, onlardan geri kalmak diye nitelendirdim ve nefes nefese
 onlara yetişmeye çalıştım. bu bakımdan yakınmaya hakkım yok. onlar gibiydim.
 
<br>
<br>

bu kıskanç korku gelinceye kadar, yaptıklarım bakımından değilse de, aklımdan geçenler bakımından aşağılık bir hayat yaşadım. büyük ve güzel şeyler yerine, aşağılık şeyler
düşündüm. şimdi de durum düzelmiş değil: hiçbir şey düşünemiyorum. çok bayağı bir olay. neresinden tutulsa insanın elinde kalıyor: dağınık ve çürük bir örgü. evet, haklıydı
akrabalar. ben, normal olmadığım için anormal olan bir çocuktum. allah beni kahretsin ve ediyor da. montaigne, kötü davranışlardan, istemediğiniz için kaçının, diyor: beceremediğiniz
için değil. beni ne güzel açıklıyor. ben de diyorum ki: sayın montaigne ve sizin gibiler! canınız cehenneme! sizin haklı olmanız bana hiçbir şey kazandırmıyor. köşemde kıvrılıp
ölüyorum işte. siz de sevimli akrabalarım kadar yabancısınız bana. adınız marki bilmem ne de olsa... tabii siz gurur duyuyorsunuz düşüncelerinizden. diyorsunuz ki, selim ışık
diye bir mesele olmamıştır. olmayan bir mesele için, düşünce tarihinin insanı yücelten gelişimini bozamayız. siz, kendini şövalye sanan don kişot gibi ilginç de değildiniz üstelik.
özür dileriz, bizi rahatsız etmeyin. düşünecek meselelerimiz var. her gün yüzbinlerce insan ölüyor. ancak ilginç olaylarla uğraşabiliriz. <i>next please!</i>

<br>
<br>
iyileşmek istemiyorum. artık bu kadarını ümit edemiyorum. göğsümde sıkışıp kalmış korkuyu atabilirsem yeter bana. o zaman aklım ve bedenim, istediğim gibi uyuşmuş olacak: 
beni yıpratan bu çelişme sona erecek. ben de, beni küçümseyen bu kalabalığın gözlerinin içine korkusuzca bakabileceğim. beni korkutan yaşama içgüdüsünü göğsümden söküp atabilsem,
ben de çekinmeden, gururla, kişiliğimi sürdürebileceğim. şerefli insanların -böyle insanlar olduğundan kuşkuluyom- arasına karışarak, son günlerimi haklarına kavuşmuş bir 
insanın huzuru içinde bitireceğim. canım hiç içki istemediği halde -belki o zaman ister- bir birahaneye giderek, başım yukarıda, biramı ısmarlayacağım. garsonu çağırırken eziklik
duymayacağım. herkes gibi -artık kimse benim herkes gibi olduğumdan kuşku duymayacak- kendime güvenerek biramı yudumlayacağım. canım içki içmek istemediği halde, bu işi hiç 
rahatsız olmadan yapacağım. ne acele edeceğim, ne de gereksiz yere uzatacağım. tam ölçüsünü bulacağım. bir birayı da içmesini bilemeyecek miyim artık? bira içmeyi bildiğimin
 farkında bile olmayacağım. meze de isteyeceğim, herkes istiyor diye. garson da anlayacak bendeki değişikliği. meze ister misiniz beyim bakışıyla süzmeyecek beni. ya da bana,
 öyle bakıyormuş gibi gelmeyecek. kendimden kuşkulanmadığım için, kimse de benden kuşkulanmayacak. bazı insanlar birasını mezesiz içer. ben de onlardanım işte. bu bir zevk 
 meselesidir. buna karışılmaz. üstelik bu insan yakında ölecekse, ona saygı duyulur. belki biraz da tuz eklerim biranın içine: daha iyi oluyormuş böyle. ne yazık: bira içmek 
 istemiyorum. özlediğim güven duygusuna kavuşunca, bira içme özlemini yitirmiş olacağım. montaigne ne derse desin, hazin bir durum bu. oysa, yaşamış olduğum birçok 
 yanlışlığı düzeltebilecektim. bütün izlerimin üstünden bir daha gidecektim. yalnız bir kere yaşanıyormuş.
 
 <br>
 <br>
 


<p align="right">
	oğuz atay
	<i>tutunamayanlar</i>
</p>


</p>

</body>
</html>




